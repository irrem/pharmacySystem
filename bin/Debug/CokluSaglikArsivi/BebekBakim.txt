Memorial Hastanesi Çocuk Sağlığı ve Hastalıkları Bölümü’nden Uz. Dr. Dicle İnanç , genç anne ve babalara bebek bakımında dikkat etmeleri gereken püf noktaları hakkında bilgi verdi.

Doğum gerçekleşti… Genç anne ve baba büyük bir mutlulukla bebeklerini kucakladı… Aile bireyleri ve arkadaşlar derken, bu mutlu günlerinde yanlarında oluşan kalabalık çekilince, genç anne baba bebekleri ile baş başa kaldı. Şimdi bütün görev, genç anne babaya düşüyor.

Anne babalar hamilelik döneminde bebek bakımı ile ilgili kitaplar okumuş, kurslara katılmış ya da eğitimler almış olsalar da, yanlarında tecrübeli büyükleri bulunmayan çiftler, büyük korku ve endişeler yaşayabiliyor. Genç anne babanın bilmesi gereken en önemli nokta, her şeyin mükemmel olmasının gerekmediği ve her bebeğin farklı gelişim gösterdiği.

Bir çocuğun hayatında en önemli rolü öncelikle anne üslenir. Kadın, hamile kaldığı andan itibaren yeni bir rol kazanmış olur. Hamilelik, bebeğin ilk kalp atışlarının, ilk tekmelerinin sevinciyle gelen özel bir dönemdir. “İyi bir anne olabilecek miyim?” kaygısını her anne adayı taşır ancak genç yaşta anne olmak bu kaygıyı daha da artırır.